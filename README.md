# Webprogrammeren en Databases voor Informatiekunde

*Versie: Januari 2022*

In vier weken leer je hoe je een interactieve website maakt met behulp van het Flask-framework. We focussen op het maken van websites met een database-backend waarin gebruikersgegevens worden opgeslagen. Zo kun je in je verdere studie prototypes bouwen van applicaties en snel data verzamelen voor onderzoek. Er wordt gewerkt in teams van 6 studenten volgens een vaste structuur, waarbij er veel aandacht is voor leren over groepsprocessen.


## Contact

Stuur een mail naar <progik@mprog.nl> of spreek je mentoren of docenten aan. Voor uitzonderingen en persoonlijke afspraken moet je altijd een mail sturen.

**heads**  
Robin Langerak (docent)  
Martijn Stegeman (docent)  
Jelle van Assema (docent)

**assistenten**  
TBA


## Verwachtingen

Om deze cursus te kunnen halen, verwachten we een aantal dingen van je.

* We verwachten dat je jouw uiterste best doet om alle opdrachten volledig te maken.

* We verwachten dat je ongeveer 40 uur per week aan dit vak besteedt. Programmeren leer je door te doen en dat kost veel tijd. Houd hier rekening mee!

* We verwachten dat je tijdens het project met je team dagelijks (online) bijeenkomt en de aanwezigheid documenteert.

* We verwachten dat je dagelijks goed beschikbaar bent voor je groepsgenoten en je mentor, en dat je op tijd bent bij afspraken.

* We verwachten dat je de feedback over je opdrachten gebruikt om de opdrachten van de volgende week beter te maken, zodat je niet alleen leert programmeren, maar ook goed programmeren.

Mocht je in de problemen komen met het vak en het tempo, zorg dan dat je meteen contact opneemt (<progik@mprog.nl>). Als het gaat om persoonlijke problemen of andere onvermijdelijke zaken, zijn we altijd bereid te zoeken naar oplossingen.


## Mentoren

Bij dit vak word je begeleid door twee mentoren. Een **mentor** is een student die het vak eerder heeft gevolgd of een docent die alles over onze cursus weet. Je mentoren helpen je wegwijs maken, doet voor hoe je het beste de opdrachten kunt aanpakken, kijkt je werk na, en kan jouw vragen over de organisatie van het vak beantwoorden. Je ontvangt een uitnodiging voor een chatomgeving (Slack) waar je gedurende de week contact kunt onderhouden.

Met je mentoren heb je de eerste twee weken een **werkgroep**. Via Slack zullen je mentoren laten weten wanneer de eerste online-werkgroep is, waar je kennis maakt met andere teams begeleid door dezelfde mentoren. Als je een probleem ziet met het gebruik van een webcam dan moet je vooraf contact opnemen met de docenten om een oplossing te verzinnen, omdat je anders niet kunt meedoen.

Zodra het project begint zijn er geen werkgroepen meer, maar wordt dit vervangen door voortgangsgesprekken. Waar je met je team afspreekt met je mentoren. Deze gesprekken zijn belangrijke momenten van feedback en de aangewezen plek om het project goed vorm te geven. 


## Project en Opdrachten

De cursus bestaat uit de opdrachten Profile, Movies en Fiftyville, en een gezamenlijk project waarin je een individuele bijdrage doet.

## Week 1

Deze week werk je aan een **persoonlijke website** tijdens de opdracht Profile, en je maakt met je projectgroep **plannen** om aan de gezamenlijke website te werken.

De plannen bespreek je op woensdag of donderdag uitgebreid met de groepsmentor. Op basis daarvan stellen jullie gezamenlijk de plannen bij en kun je aan de slag.

| Week 1                            | Deadline                      |
| --------------------------------- | ----------------------------- |
| Projectvoorstel                   | dinsdag 11 januari 17:59      |
| Profile                           | vrijdag 14 januari 17:59      |
| mentorgesprek                     | woensdag of donderdag         |

Jouw persoonlijke website wordt beoordeeld op *hoeveelheid* (uit hoeveel zelfgeschreven HTML, CSS en JS de website bestaat) en *consistentie* (hoe zorgvuldig de code is geschreven ... consistentie). Dit onderdeel telt voor 25% mee in het eindcijfer.

## Week 2

Deze week ga je **SQL** leren met twee opdrachten Movies en Fiftyville. Daarnaast ga je je verdiepen in de **technieken** die je nodig hebt om jouw aandeel in het project te volbrengen.

Om te starten met de website heeft de groep een startproject gekregen, dat jullie gezamenlijk uitpluizen. Tijdens het gesprek met de groepsmentor presenteren jullie hoe het startproject in elkaar zit, en elke student vertelt hoe ze hun eigen doelen gaan verwezenlijken met hulp van dit startproject.

| Week 2                            | Deadline                      |
| --------------------------------- | ----------------------------- |
| Movies                            | dinsdag 18 januari 17:59      |
| Fiftyville                        | vrijdag 21 januari 17:59      |
| mentorgesprek                     | woensdag of donderdag         |

##  Week 3

Er zijn nu geen losse opdrachten meer. Je kent de basis van de technieken die je gaat toepassen en je bent deze week keihard aan de slag om jouw aandeel in het project uit te werken. Dit is de week waarin het gaat gebeuren. Tijdens het mentorgesprek geeft iedereen een update.

| Week 3                            | Deadline                      |
| --------------------------------- | ----------------------------- |
| mentorgesprek                     | woensdag of donderdag         |

## Week 4

Deze week gaan jullie als groep afronden. Maandag worden alle individuele bijdragen definitief samengevoegd. Dan maakt de groep een plan om nog kleine verbeteringen te doen. Deze verbeteringen zijn uiterlijk woensdag verwerkt in het eindproject, dat dan definitief ingeleverd wordt.

| Week 4                            | Deadline                      |
| --------------------------------- | ----------------------------- |
| Beta                              | maandag 31 januari 17:59      |
| Final                             | woensdag 2 februari 17:59     |
| Oplevering                        | vrijdag 4 februari 17:59      |



## Uitleg

### Hoe werken de opdrachten?

Gedurende de eerste twee weken maak je een totaal van vier opdrachten. Ieder van deze opdrachten mag je samen met één andere student maken. Alle opdrachten, videocolleges en inleverpunten vind je in de kantlijn van deze website. Iedere dag is er in de middag assistentie beschikbaar en is er een wekelijkse werkgroep met de twee mentoren die je begeleiden tijdens het vak.


### Hoe loopt het project?

De eerste stappen van het project zet je in week 2 van het vak. Daar zijn twee vaste momenten om het idee en het voorstel uit te werken. Vanaf week 3 begint het programmeren en ben je dagelijks in contact met je team via een gedocumenteerde groepsmeeting in de ochtend. Na ieder inlevermoment is er een voortgangsgesprek met de twee mentoren die je begeleiden tijdens het vak. Ook is er weer iedere middag assistentie in dezelfde vormen als tijdens de opdrachten.


## Aanwezigheid

Dit is een kort vak met een full-time studielast. Daarom verwachten we dat je bij alle activiteiten aanwezig bent. Specifiek ben je vanaf de derde week verplicht aanwezig bij een **dagelijkse groepsmeeting** via Zoom en die gedocumenteerd wordt door middel van een dagelijkse groepsfoto. Daarnaast moeten alle teamleden gezamenlijk aanwezig zijn bij alle **voortgangsgesprekken**.

Als je een keer ziek bent meld je dit op de dag van ziek worden en hou je je mentor op de hoogte via Slack. Als iemand uit het team niet aanwezig is voor het voortgangsgesprek dan komt de rest dit direct melden en wordt er ter plekke een nieuwe afspraak gemaakt.


## Voorkennis

We verwachten dat je bekend bent met de beginselen van programmeren in Python. Als je al bij een andere opleiding een vak hebt gevolgd over webprogrammeren is dit vak niet voor jou, en moet je vrijstelling aanvragen bij de examencommissie.


## Vragen stellen

Tijdens dit vak zul je vaak de hulp inroepen van de assistenten en medestudenten. Er zijn diverse opties voor het stellen van vragen. De beste optie hangt af van het soort vraag dat je wil stellen.

**Slack:** direct contact met je team en studenten.

- onderlinge support
- snelle vragen over deadlines, contact met samenwerkpartner
- mentor is niet doorlopend beschikbaar!

**Ed:** altijd beschikbaar, de belangrijkste plek voor hulp.

- vragen over wat er in de opdracht bedoeld wordt
- technische vragen over programmeren en bugs
- medestudenten en assistenten denken mee

**Assistentie:** direct contact met een assistent, voor moeilijk te formuleren vragen.

- hulp via een videogesprek waar je je scherm kunt delen
- je weet niet waar te beginnen of een onvindbare bug
- moeite met verzinnen oplossing (met partner)
- dagelijks 13-17 uur, wachttijd kan oplopen

**Helpdesk:** direct contact met een assistent, voor technische problemen.

- problemen met je computer
- problemen met de werking van je online IDE
- hele nare bugs
- aanmelden via [Calendly](https://calendly.com/proglab/helpdesk)

**Mail:** contact met de vakcoördinatoren via <progik@mprog.nl>.

- maken van persoonlijke planningsafspraken
- meedenken over grote problemen met het vak
- andere officiële zaken
- administratie na afloop van het vak


## Cijfers

Deze cursus bestaat uit opdrachten en een groepsproject. Alle opdrachten worden nagekeken en daar krijg je natuurlijk feedback op. Voor iedere compleet werkende opdracht krijg je punten. Iedere punt is een punt op het eindcijfer als volgt:

- movies (1 punt)
- fiftyville (1 punt)
- homepage (1 punt)
- finance (2 punten)

Lever je dus alle opdrachten compleet en werkend in, dan heb je al 50% van het eindcijfer, ofwel een 5. De andere 50% komt van het groepsproject. Dit project wordt gewoon op de Nederlandse schaal van 1 t/m 10 becijferd op de volgende onderdelen:

* Ontwerp --- is het een samenhangend en compleet product? Is het product goed te gebruiken voor beginners en gevorderden?
* Code --- hoe overzichtelijk en gestructureerd zijn de code en database? Hoe leesbaar is de code?

Je krijgt alleen een cijfer voor het groepsproject als je zichtbaar één feature hebt bijgedragen aan het project zoals staat omschreven bij [het project idee](/milestones/idee). Ieder lid van het team krijgt hetzelfde cijfer voor het project. Alleen in uitzonderlijke situaties wordt er een persoonlijk cijfer toegekend.

## Leerdoelen

We willen graag dat je leert om kleine websites te bouwen die werken met een database. We focussen op het hergebruiken van online datasets en applicaties met meerdere gelijktijdige gebruikers.

-  opdrachten
    - leren hoe je websites kan maken die passen in het Flask-framework
    - leren schrijven van SQL-queries voor het manipuleren van databases
    - leren hoe communicatie tussen een webbrowser en een webserver in elkaar steekt
    - leren over basis-beveiling van websites
    - leren hoe je HTML-pagina's schrijft en opmaakt met CSS
- een programmeerproject in teams van vijf studenten
    - leren hoe je de functionaliteit van een nieuwe website kunt vastleggen
    - leren hoe je een technisch ontwerp maakt voor een grotere website
    - leren hoe je met meerdere mensen code voor een website kunt delen via Git
    - kennis maken met het werken in teamverband en projectmatig werken
    - leren hoe je een project kunt opdelen om een tijdsplanning te maken

## Samenwerken, fraude en plagiaat

Bij alle opdrachten van het vak is samenwerken toegestaan, maar wel altijd met een vast aantal medestudenten. Zo mag je de opdrachten met één andere student maken en is het project met teams van maximaal vijf studenten.

"Wees redelijk", dat is kort samengevat het beleid van dit vak. We realiseren ons dat het nuttig is om interactie te hebben met je klasgenoten en dat dit kan helpen bij het beheersen van de stof. Natuurlijk is er een grens tussen het vragen van hulp aan een ander en het inleveren van werk van een ander. Hier karakteriseren we beide kanten van die grens.

De essentie van alles wat je inlevert moet van jou zijn. Je mag niet samenwerken met anderen buiten je team. Met als uitzondering dat je klasgenoten en anderen voor hulp mag vragen, zolang dat er niet op neer komt dat een ander het werk voor jou doet. Over het algemeen, als je vraagt om hulp, mag je jouw code laten zien, maar kijk je niet naar de code van een ander.

Hieronder vind je een incomplete lijst van voorbeelden die een beeld schetsen van welke handelingen we als redelijk en onredelijk bestempelen. Twijfel je of een handeling redelijk is, wacht dan tot je geschreven toestemming hebt gekregen van een docent. Onredelijke handelingen worden streng afgehandeld.

#### Redelijk

* Praten met je klasgenoten over de opdrachten in het Nederlands (of een ander gesproken taal).

* Het cursusmateriaal bespreken met anderen om het beter te begrijpen.

* Een klasgenoot helpen bij het debuggen tijdens een laptopcollege of daarbuiten, of zelfs online, door het bekijken, compileren of draaien van zijn of haar code, zelfs op je eigen computer.

* Het opnemen van een paar regels code die je online of ergens anders vindt in jouw eigen code, gegeven dat deze regels niet oplossingen vormen tot opdrachten en dat je de bron van de code vermeldt.

* Het inzien van tentamens van voorgaande jaren en oplossingen daarvan.

* Versturen of code laten zien die jij hebt geschreven aan iemand anders, wellicht een klasgenoot, zodat hij of zij kan helpen bij het debuggen.

* Het online delen van een paar regels van jouw code zodat anderen wellicht kunnen helpen met debuggen.

* Op een assistent afstappen voor hulp tijdens de laptopcolleges.

* Naar het internet of ergens anders gaan voor instructies buiten het vak, voor referenties, en voor oplossingen op technische problemen, maar niet voor gehele oplossingen voor opdrachten.

* Het uittekenen of uitwerken van oplossingen op een whiteboard door middel van diagrammen of pseudocode, maar niet "echte" code.

* Werken met (en zelfs betalen voor) een tutor om je te helpen met het vak, gegeven dat de tutor niet het werk voor je doet.


#### Onredelijk

* Een oplossing van een opdracht inkijken voordat je jouw opdracht hebt ingeleverd.

* Een klasgenoot vragen om zijn of haar oplossing, voordat je jouw opdracht hebt ingeleverd.

* Het decompileren, deobfuscereen, of demonteren van een "staff" oplossing van een opdracht.

* Vergeten de bron te citeren van code of technieken die je hebt opgenomen van buiten de lessen van dit vak, en hebt geïntegreerd in je eigen werk, zelfs als je wel de andere restricties aanhoudt.

* Geven, of laten zien, van een oplossing voor een opdracht aan een klasgenoot waar hij of zij, dus niet jij, moeite mee heeft om op te lossen.

* Betalen, of het aanbieden om te betalen, voor het recht om werk van een ander als onderdeel van jouw eigen werk in te leveren.

* Het beschikbaar stellen van oplossingen voor opdrachten van dit vak aan anderen die dit vak in de toekomst wellicht gaan volgen.

* Het opzoeken van complete oplossingen voor opdrachten online of ergens anders.

* Werk van een opdracht opsplitsen met een ander.

* Werk van een ander, behalve een paar regels zoals eerder omschreven, inleveren.

* Hetzelfde of bijna hetzelfde werk inleveren bij dit vak dat je hebt ingeleverd of gaat inleveren bij een ander vak.

* Het inleveren van werk voor dit vak, waarbij je intentie is om dit ook ergens anders voor in te zetten (zeg voor een baan), zonder daar eerst toestemming voor te hebben gekregen van een docent.

* Naar de oplossing voor een opdracht van iemand anders kijken, en vervolgens jouw oplossing daarop baseren.

In alle gevallen volgen we de plagiaatregeling van de Universiteit van Amsterdam en de richtlijnen van de bachelor Informatiekunde. Deze vind je [hier](http://uva.nl/plagiaat).
