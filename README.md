# Webprogrammeren en Databases voor Informatiekunde

*Versie: Januari 2022*

In vier weken leer je hoe je een interactieve website maakt met behulp van het Flask-framework. We focussen op het maken van websites met een database-backend waarin gebruikersgegevens worden opgeslagen. Zo kun je in je verdere studie prototypes bouwen van applicaties en snel data verzamelen voor onderzoek. Er wordt gewerkt in vrij grote teams.


## Contact

Stuur een mail naar <progik@mprog.nl> of spreek je mentoren of docenten aan. Voor uitzonderingen en persoonlijke afspraken moet je altijd een mail sturen.

**docenten**  
Jelle van Assema  
Robin Langerak  
Martijn Stegeman

Tijdens het vak houd je contact met je teamgenoten en mentoren via Slack. Zie hieronder voor meer informatie.


## Project

Je gaat, naast enkele individuele opdrachten, een project doen aan de hand van de volgende eisen:

- Het project wordt gedaan in een team van 6-8 personen. Studenten werken afwisselend samen binnen dit team.
- Alle teamleden programmeren een individuele bijdrage die afgestemd is op hun voorkennis en comfort met programmeren.
- De website van je team is gebaseerd op één van de vaste [ideeën die je kunt vinden op deze pagina](/milestones/idee).

De examinator moet altijd goedkeuring geven voor invulling van de eisen.


## Eindcijfer

Tijdens het vak doe je een aantal persoonlijke opdrachten en je werkt in een team aan een project. De cijfers worden zo samengesteld:

- **Persoonlijke website** (25%)---jouw eigen kleine website bouw je in de eerste week. Deze wordt beoordeeld op uitgebreidheid en kwaliteit van de code.

    - Uitgebreidheid
        0. Nauwelijks code of geen JS/CSS
        1. Voldoet niet precies aan de minimumeisen
        2. Voldoet aan minimumeisen
        3. Richting 2x de minimumeisen
        {: start="0"}

    - Kwaliteit
        0. Alleen copy-paste is netjes, indentatie niet netjes
        1. Indentatie bijna overal consistent doorgevoerd
        2. Consistente indentatie, in alle files, opdeling code in blokjes en duidelijke afscheiding grote delen in grote files
        3. Superconsistent, opdelen in meerdere files, her en der zinvolle comments
        {: start="0"}

- **Individueel aandeel project** (50%)---jouw bijdrage aan het groepsproject wordt beoordeeld op uitgebreidheid, kwaliteit van de code, en diepgang van uitleg in je persoonlijk verslag. Je hoeft niet per se JS te gebruiken.

    - Uitgebreidheid
        0. Weinig code of geen JS/CSS of geen Python (dan verder geen punten voor individueel)
        1. Voldoende HTML/JS/CSS zelf geschreven en wat Python en SQL-queries
        2. Meerdere HTML/JS/CSS-onderdelen gemaakt, met Python en SQL-queries erbij
        3. Meerdere pagina's gemaakt met substantiële HTML/JS/CSS, met de backend erbij
        {: start="0"}

    - Kwaliteit HTML, CSS, JS
        0. Alleen wat is gecopy-paste is netjes, indentatie niet netjes
        1. Indentatie bijna overal consistent doorgevoerd
        2. Consistente indentatie, alle files op zelfde manier, opdeling in blokjes, visuele afscheiding grote delen
        3. Superconsistent, opdelen in meerdere files, her en der zinvolle comments
        {: start="0"}

    - Kwaliteit Python-code
        0. Grote delen zijn slordig
        1. Aardige basisstijl, maar functies zijn erg lang en niet opgesplitst, duplicatie van code
        2. Duidelijke onderdelen, prima stijl
        3. Consistent opgemaakt, duidelijk afgescheiden onderdelen, onderdelen zijn kort en eenvoudig
        {: start="0"}

    - Diepgang persoonlijk verslag
        0. Alleen opsommingen van wat gedaan is per dag of per week, geen uitleg van leerproces
        1. Plausibele connectie tussen bronnen en wat per dag gedaan is, maar weinig uitleg
        2. Per gemaakt onderdeel overzichtelijk wat gedaan is en welke bronnen en analyse van wat je hiervan geleerd hebt
        3. Voor enkele gemaakte onderdelen een duidelijke beschrijving van hoe het in elkaar zit, welke bronnen zijn gebruikt en <u>hoe</u> die bronnen hebben geholpen te leren; uitgebreide beschouwing op algemeen leren tijdens het vak.
        {: start="0"}

- **Groepscijfer** (25%)---jullie groepsproject krijgt als geheel ook een cijfer voor consistentie in de werking van de site en in hoeverre <u>alle</u> studenten een passende, uitdagende bijdrage hebben gedaan en aantoonbaar van elkaar geleerd hebben. Aantonen kan met hulp van het procesboek dat elk teamlid bijhoudt.

    - Algemene consistentie
        0. Website bestaat vrijwel geheel uit losse onderdelen bovenop de template
        1. Topnavigatie verbindt duidelijk alle onderdelen, wel flink verschillend in werking/opmaak
        2. De consistentie is redelijk en/of de onderdelen vullen elkaar niet helemaal aan
        3. Navigatie en werking zijn consistent, wel altijd ruimte voor "eigenheid" individuele bijdragen
        {: start="0"}

    - Samenwerking en bijdrage
        0. Er zijn niet veel tekenen van samenwerken gevonden en/of diverse teamleden hebben niet genoeg uitdagend werk gedaan met hulp van anderen
        1. Voor sommige onderdelen is duidelijk op een zinvolle manier samengewerkt tussen teamleden maar enkele teamleden hebben vooral individueel gewerkt en/of niet uitdagend werk gedaan
        2. Vrijwel alle teamleden hebben aantoonbaar werk op hun niveau gedaan, samenwerking tussen verschillende leden is ook duidelijk uit dagelijks bijgehouden procesboek
        3. Alle teamleden hebben aantoonbaar werk op hun niveau gedaan, zijn gecoacht door ervaren medestudenten en groep heeft als geheel iedereen erbij gehouden
        {: start="0"}

Voor het laatste onderdeel is het essentieel dat teamgenoten elkaar uitgebreid helpen tijdens de projectfase, zelfs al doet iedereen een individuele bijdrage aan het project. Dit wordt onder andere gecontroleerd tijdens de voortgangsgesprekken, en via het procesboek dat elke student moet bijhouden.

Let op dat bovenstaande beschrijving een indicatie zijn. Gebruik ze om te begrijpen wat de bedoeling is, maar onthou dat als je specifiek op het randje gaat mikken, je kunt verwachten dat naar beneden wordt afgerond.

De opdrachten Profile, Movies en Fiftyville moeten vóór de respectievelijke deadlines afgerond en ingeleverd worden om het vak te kunnen halen. Ze mogen niet blijven hangen.


## Week 1

Deze week werk je aan een **persoonlijke website** tijdens de opdracht Profile, en maak je **plannen** met je projectgroep om aan de gezamenlijke website te werken.

| Belangrijke data week 1           |                               |
| --------------------------------- | ----------------------------- |
| Registratie Slack                 | maandag 10 januari 13:59      |
| Projectvoorstel                   | dinsdag 11 januari 17:59      |
| Profile                           | vrijdag 14 januari 17:59      |
| mentorgesprek                     | woensdag of donderdag         |

##### Projectvoorstel

Uiterlijk dinsdag hebben jullie een projectvoorstel gemaakt waarin jullie de website beschrijven die je gaat maken.

- Jullie geven de globale richting aan van wat je gaat maken
- Per teamlid:
    - Welke individuele onderdelen ze gaan maken
    - Hoe dit past bij de voorkennis 
    - Wat er geleerd gaat worden
- Alle teamleden worden geacht iets aan te pakken dat voor hen leerzaam is, afgestemd op hun voorkennis en comfort met programmeren
- Individuele plannen moeten bijna niet overlappen, óf elkaar juist zorgvuldig aanvullen
- Geef aan wie met wie (eventueel) gaat samenwerken en waaraan precies
- Geef aan welke studenten voortouw gaan nemen met Git en consistent maken project

Check voor de vaste projecten [Idee](/milestones/idee). Volg verder de instructies voor het [Projectvoorstel](/milestones/voorstel).

##### Bespreking week 1

Elke woensdag of donderdag spreekt het team uitgebreid met minstens 2 **mentoren**. Deze week ga je het plan finetunen.

- Enkele studenten lichten het globale idee voor de website toe.
- Alle individuele studenten leggen uit wat ze gaan doen binnen het project.
- Alle individuele plannen moeten ófwel bijna niet overlappen, ófwel elkaar duidelijk aanvullen. Dit wordt zorgvuldig doorgenomen tijdens het gesprek.
- Op basis van de bespreking stellen jullie gezamenlijk de plannen bij. Dan lever je je formele plan in.
- Daarna kun je aan de slag met je team.

##### Opstarten projecten

Volg de instructies [voor het Bootstrappen van het project](/milestones/bootstrap).


## Week 2

Deze week ga je zelf **SQL** leren met twee opdrachten Movies en Fiftyville. Hiervoor krijg je geen cijfer, maar je moet ze wel af hebben. Daarnaast ga je je verdiepen in de **technieken** die je nodig hebt om jouw aandeel in het project te volbrengen.

Om te starten met de website heeft het team een **projectstarter** gekregen, die jullie gezamenlijk uitpluizen. 

| Belangrijke data week 2           |                               |
| --------------------------------- | ----------------------------- |
| Movies                            | dinsdag 18 januari 17:59      |
| Fiftyville                        | vrijdag 21 januari 17:59      |
| mentorgesprek                     | woensdag of donderdag         |

##### Bespreking week 2

- Enkele teamleden presenteren hoe de projectstarter in elkaar zit, en wat er globaal moet gebeuren om jullie website te maken
- Elke individuele student vertelt wat ze tot nu toe gedaan hebben aan hun individuele bijdrage, en hoe ze komende week aan de slag gaan

##  Week 3

Er zijn nu geen losse opdrachten meer. Je kent de basis van de technieken die je gaat toepassen en je bent deze week keihard aan de slag om jouw **aandeel** in het project uit te werken. Dit is de week waarin het gaat gebeuren.

| Belangrijke data week 3           |                               |
| --------------------------------- | ----------------------------- |
| mentorgesprek                     | woensdag of donderdag         |

##### Bespreking week 3

Alle teamleden geven een persoonlijke update waarin ook wordt doorgevraagd op details. Hiermee toetsen we al of elke student de eigen bijdrage goed onder controle heeft en voldoende leert.


## Week 4

Deze week gaan jullie als groep **afronden**. Maandag worden alle individuele bijdragen definitief samengevoegd. Dan maakt de groep een plan om nog kleine verbeteringen te doen. Deze verbeteringen zijn uiterlijk woensdag verwerkt in het eindproject, dat dan definitief ingeleverd wordt.

| Belangrijke data week 4           |                               |
| --------------------------------- | ----------------------------- |
| Samenvoeging                      | maandag 31 januari 17:59      |
| Definitieve versie                | woensdag 2 februari 17:59     |
| Eindpresentaties                  | vrijdag 4 februari 17:59      |

##### Bespreking week 4

Tijdens de laatste dagen werk je aan een **individuele presentatie** van jouw bijdrage en hoe deze technisch in elkaar zit. Je beschrijft ook wat de belangrijkste dingen zijn die je geleerd hebt. Hiermee vindt de definitieve toetsing plaats of je persoonlijk voldoende hebt geleerd.

##### Virtuele presentatie

[Oplevering](/milestones/oplevering)


## Procesboek

Alle studenten houden een procesboek bij. Hierin schrijf je elke dag wat je nieuw bent tegengekomen, waar je vragen over hebt op dat moment, wie je heeft geholpen (teamgenoten en assistenten, met naam erbij), wat de oplossing voor je vraag was, welke blokkades je had bij het programmeren en hoe je daar uit bent gekomen, en je ideeën voor de komende dagen of voor de mentorgesprekken.

Het procesboek is een essentieel onderdeel van de beoordeling van het groepsproject. Als één van de teamleden het niet goed bijhoudt leidt dit mogelijk tot een lager cijfer voor het groepsdeel.


## Mentoren

Bij dit vak worden jij en je team begeleid door twee **mentoren**. Je mentoren helpen je wegwijs maken, doen voor hoe je het beste de opdrachten kunt aanpakken, kijken je werk na, en kunnen jouw vragen over de organisatie van het vak beantwoorden. Je ontvangt een uitnodiging voor een chatomgeving (Slack) waar je gedurende de week contact kunt onderhouden. Elke week zijn er **voortgangsgesprekken** met je mentor, op woensdag of donderdag.


## Aanwezigheid

Je moet **dagelijks** contact hebben met één of meer groepsgenoten, op locatie of via zoom. Jouw team kan alleen een hoog cijfer halen als er goede onderlinge begeleiding en hulp is. Alle teamleden moeten altijd aanwezig zijn bij alle **mentorgesprekken** en de **eindpresentaties**. Als iemand ziek is worden de voortgangsgesprekken online gepland.


## Groepsdynamiek

Voor het groepcijfer is het essentieel dat teamgenoten elkaar aantoonbaar helpen om een uitdagende bijdrage aan het project te doen. Hiervoor is afstemming en vorming van subgroepen noodzakelijk. Mocht je in goed overleg uit de groep moeten stappen, dan kun je geen punten krijgen voor het groepsdeel van het project. Als er *vooraf* geen goed overleg is met de vakcoördinator kun je niet uit de groep stappen of gezet worden.


## Voorkennis

We verwachten dat je bekend bent met de beginselen van programmeren in Python. Als je al bij een andere opleiding een vak hebt gevolgd over webprogrammeren is dit vak niet voor jou, en moet je vrijstelling aanvragen bij de examencommissie.


## Vragen stellen

Tijdens dit vak zul je vaak de hulp inroepen van de assistenten en medestudenten. Er zijn diverse opties voor het stellen van vragen. De beste optie hangt af van het soort vraag dat je wil stellen.

**Slack:** direct contact met je team en studenten.

- onderlinge support
- snelle vragen over deadlines, contact met samenwerkpartner
- mentor is niet doorlopend beschikbaar!

**Programmeerbalie:** direct contact met een assistent, voor moeilijk te formuleren vragen.

- hulp op locatie, of via een videogesprek waar je je scherm kunt delen
- je weet niet waar te beginnen of een onvindbare bug
- moeite met verzinnen oplossing (met partner)
- dagelijks 13-17 uur, wachttijd kan oplopen
- aanmelden via de [Balie](https://balie.mprog.nl/planner/1-programmeerbalie)

**Helpdesk:** direct contact met een assistent, voor technische problemen.

- problemen met je computer
- problemen met de werking van je online IDE of git
- hele nare bugs
- aanmelden via de [Balie](https://balie.mprog.nl/planner/1-programmeerbalie)

**Mail:** contact met de vakcoördinatoren via <progik@mprog.nl>.

- maken van persoonlijke planningsafspraken
- meedenken over grote problemen met het vak
- andere officiële zaken
- administratie na afloop van het vak
