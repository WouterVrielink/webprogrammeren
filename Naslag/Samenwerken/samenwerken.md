# Samenwerken

Bij alle opdrachten van dit vak mag je samenwerken met één andere student. Daarna ga je ook met een team van vijf een eigen project opzetten. Dat betekent dat er bij dit vak veel samen wordt geprogrammeerd. Zoals je misschien al verwacht, brengt dit zijn eigen problemen met zich mee. Want één haakje te veel of te weinig en het programma draait niet. Om deze reden ga je tijdens dit vak kennis maken met verschillende manieren om toch samen te kunnen programmeren.


## Opdrachten

Tijdens de opdrachten mag je altijd samenwerken met één andere student. Wie dat is mag je zelf bepalen per opdracht. Ken je de andere studenten nog niet zo goed of wil je juist nieuwe mensen leren kennen, dan kan je via het algemene Zulip-kanaal rondvragen.

Voor deze opdrachten raden we je aan samen te werken via Zoom voor de communicatie en via de CS50 IDE voor de code. De laatste heeft een ingebouwde mogelijkheid om een zogenaamde "workspace" te delen. Daardoor kunnen jullie beiden in dezelfde IDE werken. Je ziet elkaar zo echt typen, een beetje zoals je misschien wel gewend bent van bijvoorbeeld Google Docs. De instructies om jouw workspace te delen vind je hier: [https://cs50.readthedocs.io/ide/online/#sharing-your-workspace](https://cs50.readthedocs.io/ide/online/#sharing-your-workspace)

Bel elkaar op via Zoom en blijf in het gesprek terwijl jullie aan de opdracht werken. Het is belangrijk dat jullie goed met elkaar afspreken wanneer jullie aan de opdracht gaan werken en wanneer je bijvoorbeeld naar het college gaat kijken. Probeer iedere dag op een vast tijdstip te beginnen en het liefst ook te eindigen. Vanuit het vak raden we je 9:30 als begintijd aan, dat is ook de tijd dat je in de laatste twee weken met je groepje bijeenkomt.

## Project

Tijdens het project ga je met vijf studenten werken aan één code-base. In dat geval werkt Zoom en met zijn allen tegelijkertijd typen niet meer. Daarom introduceren we `git`, een belangrijk versiebeheersysteem dat je expliciet versies van code laat committen en samenvoegen. Zo kunnen jij en je teamleden onafhankelijk van elkaar werken en elkaars werk ook weer samenvoegen. `git` is een heel slim systeem dat samenwerken op een grote schaal mogelijk maakt. De keerzijde is dat de leercurve steil is. Dat betekent dat je gedurende dit vak deels bezig gaat zijn met `git` leren. Ook zul je weleens om assistentie moeten vragen. Schrik hier niet van af, want uiteindelijk loont het.

Er is ook een college over git, dat je kijkt nadat je klaar bent met de opdrachten. Deze kan je [hier](https://webik.mprog.nl/lectures/git) alvast vinden.
