# Projectvoorstel

Nu is het tijd om een voorstel te maken. Enerzijds als formeel **document** en anderzijs als **presentatie**. Je bouwt voort op het document waarin je je idee globaal hebt beschreven.

Het document dient ervoor om te zorgen dat de groep hetzelfde doel nastreeft, en om te zorgen dat je mentoren een goede inschatting kunnen maken over de complexiteit van het project: is het te veel of misschien juist te weinig werk?

De presentatie geef je tijdens de bijeenkomst met jullie mentoren. Deze dient ervoor om te zorgen dat zij een goed beeld van het groepsidee hebben en de manier waarop jullie het gaan uitwerken. Ook kunnen ze zo sneller jullie document begrijpen en nog feedback geven.

> Eigenlijk is dit gewoon een uitgebreidere versie van het document van jullie Projectidee. Dit is expres zo gedaan. De bedoeling is dat iedereen er een nachtje over heeft geslapen en nieuwe ideeën meeneemt. Zo kunnen jullie nog een keer kritisch kijken naar wat je gaat maken en het dan formeel uitwerken.

## Samenvatting

Beschrijf in 4--5 zinnen wat het doel van je webapplicatie is, waarom het een uniek idee is[^1] en wat bezoekers er aan hebben. Schaaf een paar keer aan je omschrijving. Probeer 'm kort en bondig te houden, maar wel zodat anderen er een snel idee van je applicatie bij krijgen. Denk ook aan spelfouten!

[^1]: Echt helemaal uniek is lastig, want alles bestaat al natuurlijk. Maar er is altijd wel een manier om jouw website neer te zetten als iets bijzonders of anders dan de "concurrent".

## Schetsen

Om een concreet beeld te vormen van de applicatie, moeten er <u>uitgebreide</u> schetsen bijgevoegd zijn van de verschillende *schermen* die een rol spelen in de applicatie. Als je bijvoorbeeld naar Twitter kijkt, dan zie je deze belangrijke schermen:

1. ontvangstpagina voor niet-ingelogde gebruikers (homepage)
2. timeline voor ingelogde gebruikers (dat is hun homepage)
3. notificaties/meldingen
4. privéberichten (dit is een popup)
5. persoonlijke instellingen
6. schrijf een nieuwe tweet (popup)

De schetsen van deze pagina's moeten goed leesbaar en netjes zijn. Je kunt bijvoorbeeld Powerpoint of Keynote gebruiken om snel blokken-tekeningen te maken.

Hier een voorbeeld van een zeer nette en complete schets voor een mobiele app, waar met pijlen ook is aangegeven wat de navigatiemogelijkheden zijn. Dat is ook belangrijk bij een website.

![](screens-proposal.png)

(Deze app heeft maar een paar schermen. Afhankelijk van het aantal teamleden heeft jullie website **een stuk meer** onderdelen en dus ook veel meer schetsen.)

Bij schetsen is het essentieel dat je ze compact en netjes presenteert. Je kan niet af met een slordige foto van een slordig getekende app. Je kan ook niet af met een hele reeks plaatjes onder elkaar waartussen het verband niet duidelijk is. Bestudeer hoe bovenstaande voorbeeld in elkaar zit en bedenk samen hoe je dit zorgvuldig kan vertalen naar het schetsen van een website.

Tools voor schetsen:

- <https://bootcamp.cvn.columbia.edu/blog/ux-designer-tools/>
- <https://webflow.com/blog/ui-ux-design-tools>

Zorg dat je een tool gebruikt waarin je kunt **opslaan** en die je minstens komende week gratis kunt gebruiken. Daarna zijn de schetsen minder belangrijk omdat je alles dan in HTML en CSS gaat bouwen.

Je kunt met hulp van screenshots of export de schetsen overnemen voor gebruik in documenten.

## Features

Producten zijn altijd een combinatie van allerlei *features*. die beschrijven wat je er mee kunt. Bij websites heeft elke (grote) feature vaak een eigen scherm. Maar het is niet precies hetzelfde, want kleinere features zijn vaak details van een webpagina, en je hebt ook grote features die op meerdere plekken in de applicatie invloed hebben. Kijken we weer naar Twitter, dan kun je denken aan deze features:

1. gebruikers kunnen andere gebruikers volgen
2. gebruikers kunnen een lijst zien van tweets van andere gebruikers die zij volgen (de timeline)
3. gebruikers kunnen gewaarschuwd worden als:
    - er een nieuwe tweet is geplaatst door een gebruiker die zij volgen
    - er een nieuw privébericht aan ze is gestuurd
4. gebruikers kunnen kiezen of ze waarschuwingen per mail, sms, popup willen ontvangen
5. ....

In je document neem je een lijst features op. **Alle** features moeten ook zichbaar zijn in de schetsen. Waarschijnlijk moet je (terwijl je met je team discussieert) een beetje heen en weer springen tussen schetsen maken en features verzinnen.

## Indeling document

- Zorg dat je ergens bovenaan je document met schetsen van een paar belangrijke schermen de crux van de applicatie overbrengt. Zorg dat hierin of hierbij duidelijk wordt wat precies voor **content** zichtbaar zal zijn. Geef voorbeelden van triviavragen/antwoorden, laat heel concreet zien hoe een foto-post er uit zal zien. Als je een ander soort content hebt, maak ook dan heel goed zichtbaar hoe dat er uit gaat zien.

- En zorg dan dat bij het uitleggen van de verschillende features/onderdelen schetsen staan die specifiek dat onderdeel uitleggen. Hier hoef je niet zo in detail te laten zien wat voor content er zichtbaar is (tenzij relevant om functionaliteit goed zichtbaar te maken). Wel moet hier elke knop, **interactie**, schermonderdeel goed zichtbaar en te begrijpen zijn. Je vult dit natuurlijk aan met uitleg in tekst.

## Afhankelijkheden

Nu je de features op een rijtje hebt, en je hebt inmiddels ook een beetje een beeld van hoe webapplicaties in elkaar zitten, kun je een eerste lijst van afhankelijkheden maken: dingen die je niet zelf programmeert maar wel moet gebruiken, begrijpen of regelen.

- Maak een lijst van de **databronnen** die je gekozen hebt voor je project, bijvoorbeeld de URL van een website waar je de API kunt vinden.

- Maak een lijst van **externe componenten** die je nodig hebt. Bijvoorbeeld Bootstrap voor het maken van een simpele website.

- Zoek een paar **concurrende bestaande** websites en beschrijf een paar punten die interessant zijn. Elke website heeft natuurlijk nét weer een andere insteek en het is goed om je bewust te zijn van de kracht van jouw website tegenover de concurrentie.

- Benoem de **moeilijkste delen** van de applicatie. Wat wordt veel uitzoekwerk? Wat is gewoon echt moeilijk? Wat heb je nodig om het makkelijker te maken? Deze lijst is waarschijnlijk makkelijker te maken als je al weer wat meer weet van webapplicaties maken, maar als je nu al iets hebt, noteer het in je document.

## Taakverdeling

Som nu per teamlid op welk deel van het werk zij precies gaan maken. Geef daar ook weer aan wat elk teamlid hiervoor gaat leren, afgestemd op hun voorkennis.

Geef ook aan wie elkaar gaat helpen. Meer ervaren studenten zullen beschikbaar zijn om de onervaren studenten te helpen binnen het team. Maar ook twee of drie studenten die niet zo ervaren zijn kunnen samen optrekken, zolang ze hun eigen deelproject hebben.

## Sanity check

Check, voordat je verder gaat, of je voorgestelde applicatie klopt met de projecteisen zoals ze op de [Idee-pagina](/milestones/idee) staan. En laat iemand van buiten je groep nog een keer je voorstel bekijken, dan kun je onduidelijkheden en spelfouten nog verbeteren. Vergeet ten slotte niet om bovenaan het document netjes de naam van de applicatie en de namen van alle groepsleden op te nemen!

## Document & Presentatie

Je hebt nu een hoop materiaal verzameld en nu is het aan jullie om hier een bijzonder **overzichtelijk document** van te maken dat perfect jullie ideeën overbrengt. Het netjes maken kost veel tijd. Je moet er ook vanuit gaan dat het niet in één keer goedgekeurd wordt.

Maak vervolgens een korte maar **overzichtelijke presentatie** waarin iemand eerst het globale idee uitlegt en waarna elke student zelf kan toelichten wat hun eigen deel van het project is (wederom aan de hand van schetsen). Deze presentatie geef je tijdens het eerste mentorgesprek.

## Insturen

Post je complete document in Zulip zodat de mentoren dit kunnen bekijken. We bespreken het bij het eerste voortgangsgesprek nadat jullie de presentatie hebben gegeven. Het document moet als PDF worden gepost en niet als Word-document of in een ander formaat.

## Feedback

Voor, tijdens en na het mentorgesprek krijg je feedback. Je team is verplicht deze feedback te verwerken in het formele document en een update hiervan te posten. Zorg dat je dit zo snel mogelijk na de meeting doet.
