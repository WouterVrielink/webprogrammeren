# Persoonlijk verslag

Je persoonlijk verslag is één van de onderdelen van de beoordeling. Je baseert je persoonlijk verslag voor een groot deel op je procesboek, mits dit natuurlijk voldoende informatie bevat. Anders zul je flink bij moeten schrijven.

Maar: het persoonlijk verslag is **geen** chronologisch verslag van je activiteiten, zoals het procesboek. Copy-paste is dus onvoldoende. Wat we willen zien in je verslag is wat je onderzocht hebt, wat je geprobeerd hebt en wat je daarvan geleerd hebt.

## Organisatie van het verslag

1.  Om te beginnen ga je de **onderdelen** van de site beschrijven die jij gemaakt hebt. Maak een kopje per onderdeel (heb je één onderdeel, splits het dan op in sub-onderdelen). Maak kleine screenshotjes van deze onderdelen, soms een hele pagina, soms een stukje daarvan.

    Leg vervolgens uit hoe je bent uitgekomen bij de uiteindelijke versie die je gemaakt hebt. Je bent ongetwijfeld begonnen met een vaag idee van hoe je het wilde aanpakken. Maar onderweg heb je natuurlijk allemaal beslissingen genomen en dingen anders gedaan dan je dacht. Neem ons mee in dat verhaal, beschrijf de verschillende stappen die je hebt genomen van idee naar definitieve uitwerking.

    Plaats linkjes naar de belangrijkste bronnen die je hebt gebruikt, beschrijf de belangrijkste leermomenten die je had toen je met andere studenten sprak over je problemen. Leg heel scherp uit hoe die momenten hebben geleid tot de uiteindelijke versie van het deel van de website dat jij gemaakt hebt.

2.  Neem een lijst op met exacte **locaties** van de code die jij hebt geschreven. In het simpelste geval gaat het om een aantal HTML-templates, CSS-files en JS-files die jij zelf hebt geschreven, met daarbij de namen van de functies in de Flask-app.py die jij hebt gemaakt. Geef dus filenames en/of functienamen. Heb je een (flink) deel gemaakt van iets, dan kun je ook de specifieke regelnummers noemen, bijvoorbeeld bij een CSS-file.

    Let op: het gaat om wat jij van begin tot eind hebt gemaakt, expliciet niet om code van anderen die jij hebt verbeterd (wat ook niet echt de bedoeling was).

3.  Neem een paragraaf op waarin je reflecteert op jouw leerproces tijdens het vak: op welke manieren heb je nou meestal geleerd? Tutorials, youtube, de officiële colleges, gesprekken met medestudenten, met assistenten? Wat leerde je van elk van die verschillende dingen? Misschien in het begin van het vak anders dan op het laatst? Probeer het te achterhalen bij jezelf en schrijf het op.

Het verslag zal met (niet te grote) plaatjes waarschijnlijk wel 3-4 pagina's zijn, maar belangrijker dan het aantal pagina's is dat je een aardig aantal cruciale leermomenten weet te beschrijven en hoe je daar terecht kwam.

## Beoordeling

De (eenvoudige) manier van beoordelen staat in de studiewijzer.

## Leerdoelen van het vak

In de studiegids van de UvA vind je de globale leerdoelen van dit vak. Die geven een indicatie van wat voor soort dingen je zou moeten hebben geleerd. Echt niet alles perfect en misschien hebben bepaalde dingen meer aandacht gekregen dan andere. Zo hebben wij vanuit het vak meer gefocust op de techniek en minder op de theorie van het ontwerpen (dat komt volgende periode). Dit zijn de belangrijkste hoofddoelen:

- je kunt een interactieve en dynamische website ontwerpen en implementeren
- je kunt in Python met behulp van het Flask-framework een webserver opzetten
- je kunt elementaire SQL-queries schrijven om data op te slaan en te bewerken
- je kunt HTML-pagina's schrijven en opmaken met CSS
- je kunt eenvoudige Javascript-code schrijven om dynamische elementen toe te voegen aan een website

Deze leerdoelen kun je ook in gedachten houden als je je verslag opstelt (maar je moet ze niet als kopjes gebruiken, want je hoeft met je verslag niet aan te tonen dat je alles hebt gedaan).
