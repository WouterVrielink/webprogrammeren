# Projectidee

Tijdens het project kun je een geheel eigen idee kan uitwerken. Het is wel een kort vak met veel nieuwe stof, en dat maakt het lastig in te schatten wat er zoal kan in twee weken. In de studiewijzer staan daarom drie projectstarters om jullie project op te baseren. Het is toegestaan om af te wijken van de projectstarters als daar een goede reden voor is. Maar veel websites zijn simpelweg een variatie van één van onderstaande ideeën!

> Doel voor vandaag is om samen vast te leggen wat voor site je gaat maken en wie welk onderdeel zou kunnen gaan aanpakken. Je moet hiervoor een online meeting houden en in de loop van de middag alles uitwerken in een kort document. Zie hieronder voor de instructies.

## Projectstarters

De drie mogelijke richtingen voor een project zijn beschreven in de **studiewijzer**. Voor deze drie richtingen zijn projectstarters beschikbaar, concrete Flask-projecten waarmee je direct aan de slag kunt volgende week. Zorg dus dat je je idee op één van deze richtingen baseert.

## Idee en taakverdeling

Het is aan het hele team om het globale idee concreet uit te werken tot een duidelijk concept. Je hebt daar twee belangen die je in de gaten moet houden.

- Je bent aan de ene kant op zoek naar een goede **taakverdeling**: wie wil graag wat maken? Wie werkt met wie samen? Wat zijn de individuele taken?

- Het is daarnaast ook belangrijk dat je goed nadenkt over een **coherente** invulling van de website. Je wil dat de site één geheel is met een duidelijke doelgroep.

Eén truc is om een bepaald thema te verzinnen (zoals "lockdown", "klimaatverandering", "huishouden", "buiten ontspannen") en dit te combineren met de projectstarter. Met de groep kom je dan snel tot een aantal goede ideeën. Je gaat vervolgens kijken hoe je de ideeën zou kunnen uitwerken en op basis van de haalbaarheid of interesse maak je vervolgens als groep een definitieve keuze.

## Project op niveau

Alle teamleden worden geacht iets aan te pakken dat voor hen leerzaam is, afgestemd op hun voorkennis en comfort met programmeren. Ervaren teamleden helpen de minder ervaren teamleden bedenken wat een goed doel is binnen het grotere project.

## Document

Maak nu met z'n allen een document waarin je kort beschrijft:

- De globale richting van wat jullie gaat maken
- Welk doel de website dient in de wereld, en voor welke doelgroep
- Heel globaal opgesomd de pagina's die in de website een belangrijke rol spelen
    - In de studiewijzer staan voorbeelden van pagina's/features
- Wie gaat meebouwen aan de website:
    - Welke individuele onderdelen ze gaan maken
    - Hoe dit past bij de voorkennis van die student
    - Wat er geleerd gaat worden door die student

En denk daarbij aan:

- Individuele plannen moeten bijna niet overlappen, óf elkaar juist zorgvuldig aanvullen (dan kan er op een zinvolle manier samengewerkt worden).
- Geef aan wie met wie (eventueel) gaat samenwerken en waaraan precies. Misschien zijn er twee mensen die een wat groter deelproject willen aanpakken dat goed afgestemd moet worden?
- De enigszins ervaren studenten hebben een extra rol: geef aan welke studenten voortouw gaan nemen met gebruik van Git en integreren van alle losse onderdelen van het project. Wie zijn dit?
- Maak er een overzichtelijk document van, geef het project een werktitel en zorg dat alles erin staat dat de mentoren en docenten nodig hebben om jullie ideeën goed te begrijpen.

## Inleveren

Dit document levert de groep in als PDF door het te posten in jullie kanaal op Zulip. Dus géén word-doc en ook géén link naar een website.

Na deze eerste stap gaan jullie allemaal aan de slag met het uitwerken van jullie ideeën voor het formele voorstel. Het idee-document moet daar een goede kickstart voor zijn.
