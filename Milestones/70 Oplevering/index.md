# Oplevering

## Screencast

Bij een oplevering van een kort project als dit, is het risico aanwezig dat we bij het nakijken de website niet geheel draaiende krijgen. Om dit te voorkomen vragen we je een screencast te maken van het project. De instructies voor het maken van een screencast vind je [hier](/project/screencast).

Let op, als een feature niet naar voren komt in de screencast, doen we alsof deze niet bestaat en wordt dit niet meegenomen in de beoordeling. Dit doen we om willekeur te voorkomen, maar het is daarmee ontzettend belangrijk dat je goed alle onderdelen van je website laat zien in de screencast. 

De maximale lengte van een screencast is 10:00 minuten. De kans is groot dat je hier flink overheen gaat bij de eerste take en moet gaan snijden, [kill your darlings](https://nl.wikipedia.org/wiki/Kill_your_darlings_(motto)). Voordat je gaat mailen, we geven hier geen uitzonderingen voor. Dat zou ook oneerlijk zijn voor andere teams.


## README.md

De afgelopen weken hebben jullie samen een project gemaakt, en daarvan weet je alle ins-and-outs. Dat je bijvoorbeeld eerst even deze package moet installeren, of bij deze error even een scriptje moet draaien. Dat is kennis die snel verloren gaat, maar zonder deze kennis kan niemand je project draaien. Daarom vragen we je een `README.md` te schrijven zodat anderen (lees: de staff) het project kan begrijpen en ook kan draaien.

Voor instructies zie [deze GitHub pagina](https://docs.github.com/en/free-pro-team@latest/github/creating-cloning-and-archiving-repositories/about-readmes) en [deze instructies voor leesbare READMEs](https://github.com/18F/open-source-guide/blob/18f-pages/pages/making-readmes-readable.md).


### Wie deed wat?

Voor de afronding van dit vak is het noodzakelijk dat je in de README opneemt wie welke verticale feature heeft toegevoegd. Maak daarvoor in de README een lijstje met de vijf features en vijf namen.

## Licentie

Het is belangrijk om een licentie te kiezen voor je werk. Zo kan je bepalen wat er mag gebeuren met je code, en van wie het copyright is. In Nederland is copyright automatisch, als je het maakt, bezit je het copyright. Dat is niet altijd wenselijk, want het voorkomt dat anderen met jouw code kunnen werken. Zie ook [choosealicense.com/no-permission/](https://choosealicense.com/no-permission/)

Daarom is het dus belangrijk dat je een licentie kiest. Om een goede inschatting van licenties te krijgen kan je deze website gebruiken: [choosealicense.com](https://choosealicense.com/). Op [deze GitHub Pagina](https://docs.github.com/en/free-pro-team@latest/github/building-a-strong-community/adding-a-license-to-a-repository) vind je de instructies om een licentie toe te voegen aan een GitHub repo.


## Puntjes op de i

Naast de screencast, readme en licentie, is dit het aangewezen moment om de kwaliteit van het project op te hogen. Zorg ervoor dat de fonts overal kloppen, de knoppen goed zijn uitgelijnd etc. En let natuurlijk ook op de code. De afgelopen maanden ben je veel aan de slag geweest met codekwaliteit, en dit is het moment om die kennis in te zetten. Dus zet comments waar ze nodig zijn, haal ongebruikte code weg, maak de code simpeler waar het kan, etc!

> Het is heel verleidelijk om in deze fase van het project toch nog die ene feature af te maken of toe te voegen. Doe dit **niet** en steek je energie nu in het goed afronden van project. Dat heeft een groter effect op de beoordeling, en een veel kleiner risico op nachten doorhalen omdat het programmeren toch net iets langer duurde dan gedacht.

Zodra alles afgerond is, lever je hieronder de URL van je **screencast** in.
